









Mnogi razseljeni so se zatekli na dvorišče bolnišnice Al Šifa v Gazi. Fotografija je bila posneta 8. novembra. Foto: Reuters
								
"Ker bolnišnica nima več goriva, je v inkubatorju umrl novorojenček. 39 otrok je v smrtni nevarnosti," je dejal Ašraf Al Kidra. Bolnišnica je ostala brez goriva za električne generatorje, potem ko so jo obkolile izraelske sile. Kot so še sporočili s palestinskega ministrstva za zdravje, so izraelske sile v napadu na največjo bolnišnico v enklavi uporabile beli fosfor.Al Kidra je ob tem mednarodno skupnost in arabske države pozval, naj takoj posredujejo in ustavijo napade na bolnišnice v Gazi.Tudi humanitarna organizacija Zdravniki brez meja je sporočila, da je zelo zaskrbljena za varnost bolnikov in zdravstvenega osebja v bolnišnici Al Šifa. Kot so  zapisali, so se napadi na bolnišnico preteklo noč okrepili, danes pa je organizacija izgubila stik s tamkajšnjimi zdravniki. Kot je za BBC povedal direktor bolnišnice, je v bolnišničnem kompleksu trenutno okoli 15.000 ljudi.Boji v neposredni bližini bolnišnicPalestinski predstavniki so sporočili, da je Izrael v petek iz zraka izvedel napad na štiri bolnišnice oziroma njihovo okolico in šolo. Po njihovih trditvah so v neposredni bližini bolnišnic odjeknile eksplozije, slišati je bilo tudi streljanje. Pri tem je umrlo najmanj 22 ljudi. Posnetki prikazujejo okrvavljene ljudi, vključno z otroki, na območju bolnišnice Al Šifa v središču mesta Gaza, saj so po trditvah iz Gaze izstrelki prileteli na dvorišče bolnišnice. Po besedah Al Kidre so izraelske sile bolnišnico Al Šifa napadle petkrat. Agencija Reuters je sporočila, da so posnetki verodostojni in da je v napadu na Al Šifo umrl en človek. Izraelska vojska je v petek začela kopičiti svoje enote v bližini bolnišnic v Gazi, ponoči pa so se spopadi okoli prenatrpanih bolnišnic okrepili. Izraelska vojska je namreč okrepila položaje tudi v bližini bolnišnic Naser Rantisi in Al Kuc, ki sta se tako znašli na bojni liniji. "Izrael zdaj začenja vojno proti bolnišnicam v Gazi," je dejal Mohamad Abu Selmeja, direktor največje bolnišnice v Gazi, Al Šifa. Abu Selmeja je nato dejal, da je bilo v izraelskih napadih na šolo Al Burak, kamor so se skrili ljudje, ki so ostali brez strehe nad glavo, ubitih najmanj 25 ljudi. Prav v šole in bolnišnice se je zateklo veliko razseljenih ljudi, poleg tega pa so postelje tudi prepolne ranjencev.Izraelska vojska: Bolnišnico zadela palestinska raketaIzraelska vojska je v odzivu zatrdila, da je bolnišnico Al Šifa zadel napačno izstreljena raketa palestinskih borcev. Ob tem trdijo, da je sedež Hamasa v kleti bolnišnice Al Šifa, kar pomeni, da bi lahko objekt izgubil status zaščitene ustanove in postal legitimen cilj izraelske vojske. Izrael tudi trdi, da Hamas skriva orožje v predorih pod bolnišnicami, kar Hamas zanika.









Izraelski pritisk na bolnišnico Al Šifa v Gazi
								
Izrael ponovno uvedel štiriurni rok za evakuacijo civilistov s severa na jug GazeIzraelska vojska je uvedla štiriurno taktično ustavitev spopadov na severu Gaze in prebivalce znova pozvala k evakuaciji na jug enklave. Taktično prekinitev je napovedala tudi za begunsko taborišče Džabalija. Prebivalci imajo za evakuacijo na voljo dva koridorja.




Palestinci bežijo s severa na jug Gaze. Foto: Reuters
								
Po navedbah Izraela so vojaške dejavnosti zaradi humanitarnih namenov med 9. in 13. uro po srednjeevropskem času ustavljene. "Zaradi vaše varnosti vas prosimo, da se pridružite več sto tisoč prebivalcem, ki so se v zadnjih dneh preselili na jug," je  zapisal tiskovni predstavnik izraelske vojske. Dodal je, da lahko ljudje za evakuacijo na jug enklave uporabijo cesto ob Sredozemskem morju in cesto, ki poteka po središču ozemlja. Vojska pa je prebivalce prav tako pozvala, naj se obrnejo nanjo, če jim bodo pripadniki skrajnega palestinskega gibanja Hamas skušali preprečiti evakuacijo.Izraelska vojska je medtem sporočila, da je v nočnem obstreljevanju zadela več predorov in pripadnikov Hamasa, mornarica pa naj bi napadla tudi skladišča orožja skrajnega gibanja. Od začetka svoje kopenske ofenzive naj bi Izrael prevzel nadzor nad 11 vojaškimi postojankami Hamasa na območju Gaze."Nikjer ni več varno"Generalni direktor Svetovne zdravstvene organizacije Tedros Adhanom Ghebreyesus je opozoril, da so bili zdravstveni delavci iz bolnišnici Al Šifa prisiljeni zapustiti bolnišnico in poiskati varnost drugje. "V povprečju v Gazi vsakih deset minut umre otrok," je v petek v Varnostnem svetu ZN-a še povedal Tedros in opozoril, da je zdravstveni sistem v Gazi na kolenih. "Nikjer ni varno in nihče ni varen," je dejal Tedros. Povedal je še, da polovica od 36 bolnišnic na območju Gaze ne deluje več."Razmere na terenu je nemogoče opisati: bolnišnični hodniki so polni ranjencev, bolnikov in umirajočih, mrtvašnice so prepolne, operacije brez anestezije, več deset tisoč ljudi se zateka v bolnišnice," je dejal. Pojasnil je še, da je bilo v zadnjem mesecu več kot 250 napadov na bolnišnice na območju Gaze in več kot 25 v Izraelu. Ob tem je pozval k zagotovitvi oskrbe z zdravili, medicinsko opremo in gorivom za bolnišnične generatorje. Zavzel se je tudi za večjo dobavo humanitarne pomoči, ki v Gazo prihaja čez mejni prehod Rafa z Egiptom, ter ponovil večkratne pozive predstavnikov ZN-a k ustavitvi ognja na območju.




Pogled na Gazo z juga Izraela. Foto: AP
								
Blinken: Ubitih je bilo preveč PalestincevŠtevilo žrtev med Palestinci v Gazi se je po enomesečnih izraelskih napadih povzpelo na več kot 11.000. Izraelu je najostrejše besede do zdaj namenil ameriški državni sekretar Antony Blinken, ki je v petek med obiskom Indije o usodi palestinskih civilistov dejal: "Preveč Palestincev je bilo ubitih, preveč jih je trpelo v zadnjih tednih." Kljub temu pa je ponovno potrdil ameriško podporo izraelskim dejanjem, s katero želi Tel Avziv po lastnih besedah zagotoviti, da Gaze ne bo več mogoče uporabiti "kot izhodišče za začetek terorizma".Macron pozval h koncu bombardiranjaFrancoski predsednik Emmanuel Macron pa je v pogovoru za BBC dejal, da mora Izrael nehati bombardirati Gazo in ubijati civiliste. Zatrdil je, da Francija jasno obsoja "teroristična" dejanja Hamasa, a čeprav priznava pravico Izraela do lastne zaščite, "jih poziva, naj prenehajo bombardirati" Gazo. "Ni druge rešitve kot najprej humanitarna prekinitev, ki bo omogočila zaščito vseh civilistov, ki nimajo nič skupnega s teroristi. Danes so civilisti bombardirani. Otroke, ženske, stare ljudi bombardirajo in ubijajo. Za to ni nobenega razloga in nobene legitimnosti. Zato Izrael pozivamo, naj preneha napadati. Edina rešitev je prekinitev ognja," je dejal.Izraelski premier Benjamin Netanjahu mu je odgovoril, da bi morali svetovni voditelji obsoditi Hamas, in ne Izraela. "Te zločini, ki jih Hamas danes izvaja v Gazi, bo jutri storil v Parizu, New Yorku in drugje po svetu," je dejal.Izraelska vlada ob tem trdi, da bi Hamasovi borci, ki še vedno zadržujejo 240 pretežno izraelskih talcev, zajetih v napadu prejšnji mesec, premirje izkoristili za to, da se ponovno organizirajo.Islamsko-arabski vrhSavdska Arabija bo v v Riadu gostila izredni skupni islamsko-arabski vrh. Skupno srečanje "bo potekalo kot odgovor na izjemne okoliščine, ki so na območju Gaze, saj države čutijo potrebo po združevanju in enotnem stališču".
VS ZN ostaja razdeljen

Varnostni svet Združenih narodov se je v petek ponovno seznanil s poročili o razmerah v Gazi. Medtem ko so ZDA dosegle humanitarne premore, s katerimi Izrael omogoča umik civilistov, večina v Varnostnem svetu in poročevalci agencij ZN-a pozivajo k takojšnjemu premirju. Predstavnik Palestine v ZN-u Rijad Mansur je dejal: "Izrael izvaja imaginarne humanitarne premore, katerih edini cilj je prisiliti ljudi k begu, ne pa nudenje vsaj malo pomoči, ki bi zagotovila njihovo preživetje." 

Izrael pa ostaja neizprosen in se pri tem naslanja na ameriško pomoč. Veleposlanik pri ZN-u Gilad Erdan je dejal: "Edini način, s katerim bomo preprečili ponovitve teh grozot, je uničenje Hamasovih zmogljivosti. To je uresničenje naše kolektivne zaveze Nikoli več. Zato bo Izrael še naprej napadal Hamas in iskal rešitve za palestinske civiliste."

Vojni tako ni videti konca, ZDA pa si prizadevajo, da se v vojno ne bi vmešala še kakšna država ali militantna organizacija, torej zlasti Iran in Hezbolah. Obenem pa ameriški diplomati in obveščevalci skušajo spraviti tuje državljane iz Gaze, vse bolj pa opozarjajo tudi na stisko civilistov in skušajo Izrael prepričati, naj obvlada nasilje, ki ga izvajajo judovski priseljenci na Zahodnem bregu, je poročal dopisnik RTV Slovenija iz Washingtona Andrej Stopar.











Varnostni svet ostaja v slepi ulici
								



